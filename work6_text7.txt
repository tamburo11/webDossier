<br>
Come si accennava precedentemente, sia il sintetizzatore che il campionatore sono strettamente connessi con i parametri che caratterizzano il sistema fisico virtuale, in ogni istante di tempo discreto. Di seguito, alcune di queste connessioni:<br><br>

<ol>
<li>

DEFINIZIONE DELL'ALTEZZA SUONATA DAL SINTETIZZATORE: ad ogni 'entità sonora' presente nel campo è associata un altezza MIDI. L'altezza MIDI viene definita randomicamente all'interno di un campo armonico. Quest'ultimo può essere modificato durante l'esecuzione dal performer, che sceglie tra un set di campi armonici precedentemente definiti. La nota MIDI associata ad una 'entità sonora' cambia ad ogni <i>trigger</i> di uno specifico <i>sequencer</i> ciclico: il 'satellite' (particella di colore rosso) che ruota ciclicamente attorno al nucleo. Esso è stato programmato in modo tale da effettuare un <i>trigger</i> per la nota MIDI ad ogni ciclo percorso dal 'satellite', cioè quando l'angolo che la retta passante per la particella e il centro del nucleo forma con la retta perpendicolare all'asse x del sistema di riferimento è nullo.

</li> <br>

<li>

VELOCITA' E VERSO DI LETTURA DEI CAMPIONI: come anticipato precedentemente la velocità di lettura dei campioni viene definita in base alla velocità delle 'entità sonore'. Ad ogni entità è infatti associato un campione della libreria di suoni (selezionato con una funzione random gaussiana, della quale il performer può controllare media e varianza). Maggiore è la velocità di movimento della particella, maggiore sarà la velocità di lettura del campione (in un range che va dal 70% al 150% della velocità nominale). Se la somma delle magnitudini lungo le tre direzioni del vettore velocità della particella è negativa, il campione verrà letto in <i>reverse</i>. 

</li> <br>

<li>

LUNGHEZZA DEL CAMPIONE DI ARPA: la velocità (somma in valore assoluto delle magnitudini lungo le tre direzioni del vettore velocità) di ogni singola 'entità sonora' definisce anche la lunghezza del campione di arpa ad essa associato. Maggiore è la velocità minore è la durata di questo campione.

</li> <br>

<li>

GESTIONE DEL GRANULATORE: l'associazione di una nube di grani attorno a una singola 'entità sonora' permette di creare un alone granulare cangiante che, similmente a una nube atmosferica, crea come una patina sonora polverosa attorno ai due suoni principali che caratterizzano la 'entità sonora' (il suono di sintesi e il campione della libreria).


</li> <br>

<li>

GESTIONE DELLA SPAZIALIZZAZIONE MULTICANALE: centrale per l'intero lavoro è la spazializzazione delle 'entità sonore'. Come già accennato, la posizione di queste entità nello spazio virtuale tridimensionale viene replicata nello spazio reale per mezzo di una diffusione multicanale. Il processo viene gestito utilizzando la tecnica di spazializzazione Ambisonics, nella versione semplificata dell'algoritmo AEP (Ambisonics Equivalent Panning). La spazializzazione permette sia un alto grado di immersività degli ascoltatori, sia di sfruttare lo spazio per la creazione di successioni ritmiche particolari. L'algoritmo è stato progettato infatti in modo da avere delle zone di mal-funzionamento: quando il performer guida l'algoritmo in queste zone, le particelle escono dal cubo virtuale che dovrebbe contenerle, raggiungendo zone remote dello spazio virtuale. In questa situazione, cioè se una 'entità sonora' è troppo lontana dal centro del sistema, i suoni ad essa associati sono troppo deboli per essere uditi (a causa della renderizzazione Ambisonics). Questo trasforma il movimento in una sorta di inviluppo di ampiezza sui suoni, che può generare, in base al tipo di movimento, particolari sequenze ritmiche.

</li> <br>

</ol>

<b>L'INTERAZIONE CON IL PERFORMER</b><br><br>

Nonostante l'aspetto algoritmico e generativo sia molto presente per la creazione del paesaggio sonoro di <i>Bestiary for a microcosm</i>, il musicista-performer ha un ruolo essenziale. Per mezzo di un'interfaccia visiva, che mostra al performer lo spazio virtuale e tutte le 'entità sonore' presenti, egli può studiare l'equilibrio di forze del sistema e agire su di esso. Inoltre egli può controllare le varie funzioni di sintesi ed elaborazione musicale. Il tutto per mezzo di due controller hardware (un Apple iPad Pro e un Akai APC40 MkII). Di seguito un'immagine della superficie di controllo dell'iPad.

<br>
 