<br>

Dal punto di vista formale, il brano alterna sezioni energiche, dal carattere saturo e inarmonico – dove la natura dei materiali rivela tutta la sua presenza e il suo potenziale espressivo – a sezioni caratterizzate da un certo lirismo, in cui i diversi materiali agiscono semplicemente come vettori di una sorgente sonora estranea (il 'canto' della genesi del processo). 
<br><br>

Le sezioni più energiche, composte anche compiendo azioni percussive sui materiali diffusori utilizzati per la genesi dei suoni, si instaurano nella macro-forma come i momenti di massimo caos, e di massimo distacco percettivo dalla sorgente di suono iniziale. Esse sono infatti state ottenute sovrapponendo diversi campioni audio, creati a loro volta con un processo multiplo di elaborazione acustico-analogica, composto da molte fasi concatenate. 
<br><br>
Nelle sezioni più distese e liriche invece, le sorgenti originali di suono rimangono ancora riconoscibili, anche se vengono percepite come se fossero state isolate in una sorta di orizzonte lontano, patinato, offuscato. Ed è in questa situazione che la ricchezza dei suoni 'periferici' e 'polverosi' si presenta alla percezione con tutta la sua carica emotiva, che si rivela in uno stato di serena, abbozzata, nostalgia.  

<br><br>

Il più intimo intento estetico di questa composizione è infatti quello di mostrare, attraverso l'arte dei suoni, una possibile bellezza racchiusa in quelle entità soniche spesso ritenute inutili, negate o trascurate dall'ascolto tradizionale; entità dimenticate agli angoli dell'esistenza sonora, oscurate dalla cultura di massa, la cultura della presenza imponente. <i> L'orizzonte materico di un canto </i> è uno sguardo artistico ai sobborghi e ai limiti dell'esistenza: un'impronta sonora della sostanzialità della debolezza umana.

