<br>
<b class="titoletti"> introduzione e concetto </b>
<br>
<br>

Performance interattivo-improvvisativa

Alberto Barberis (audio design, programmazione, chitarre) Timos Zechas (body art, danza)
La performance è stata ideata con l’intento principale di creare un ambiente interattivo, in grado da un lato di reagire ai gesti1 di due performer (un danzatore e un musicista - quest’ultimo anche conduttore2 della performance stessa) durante l’esecuzione e dall’altro capace contemporaneamente di influenzare in modo automatizzato gli stessi gesti da essi prodotti (agendo sul contesto sonoro, ma anche su quello strettamente fisico delle sensazioni corporee del performer). Questo alla ricerca di un risultato corporeo-sonoro-visivo unico e interdipendente, nato cioè dallo scambio continuo tra ‘uomo’ e ‘macchina’ di biunivoche influenze tensive e destabilizzanti, o accomodanti e di relazioni causa-effetto capaci di creare crisi sistemiche da un lato o di risolverle dall’altro.
In sostanza una performance che sfidasse il labile punto di equilibrio del sistema uomo-macchina creato; o meglio ancora: che il labile punto di equilibrio fosse la performance stessa, e che la necessità di sussistere di quest’ultima fosse proprio l’aspirazione al mantenimento di quello stesso equilibrio. Per poter rispondere al meglio a queste esigenze la performance non poteva che essere di tipo improvvisativo e di carattere fortemente randomico.
Il sistema è stato ideato in modo da essere completamente indipendente dal punto di vista della generazione dei materiali sonori. Questo significa che durante la performance non viene utilizzato alcun materiale pre-campionato. Oltre ai suoni generati dalle due chitarre usate dal musicista, e dalla loro elaborazione elettronica in tempo reale (live electronics), si è dunque deciso di creare una piattaforma sonora in legno, che può essere considerata a tutti gli effetti uno strumento di nuova liuteria. Per la creazione di questo strumento è stata utilizzata una piattaforma in legno compensato di circa 2x2 metri, appoggiata direttamente sul palco, alla quale sono stati applicati 6 trasduttori vibrotattili per la diffusione di vibrazioni e un microfono a contatto per la registrazione. Questo permette di ampliare le possibilità timbriche a disposizione, sfruttando i suoni del movimento del danzatore a contatto con la piattaforma, registrati per mezzo del
1 Con il termine generico di gesto mi riferisco sia a qualsiasi movimento, anche minimo, del corpo del performer danzatore, che ai gesti sonori prodotti sugli strumenti utilizzati dal musicista. Utilizzo uno stesso termine perché entrambi i gesti sono capaci sia di creare suoni che di influenzare l’andamento del sistema stesso
2 Con il termine conduttore mi riferisco a una funzione specifica qui affidata al musicista e affiancata a quella, da egli stesso sostenuta, di ‘produttore di gesti sonori’. Il conduttore è in sostanza il regista dei processi computerizzati in atto, cioè della macchina. Il suo compito è quello di interagire con essa attraverso diverse interfacce per controllare, attivare, elaborare i processi in atto che caratterizzano lo stato del sistema in ogni istante della performance
 
microfono a contatto e di creare un ambiente vibrante capace di trasmettere direttamente al corpo del performer le vibrazioni sonore.
Durante la performance il musicista può creare materiali sonori per mezzo sia di una chitarra classica, suonata in modo tradizionale, e registrata per mezzo di un microfono, che di una chitarra classica preparata (cioè alla quale vengono applicati diversi oggetti, similmente al pianoforte preparato di Cage) posizionata orizzontalmente e suonata con le dita o con altri oggetti (archetto da contrabbasso, bacchette di legno, bacchette di metallo, scotch, ecc.) e registrata per mezzo di un microfono a contatto. I due strumenti ‘classici’ (almeno all’origine) vengono sfruttati per la possibilità di creare suoni decisamente materici, anti-digitali; in forte contrasto con il sistema in cui vengono quasi forzatamente inseriti.
Una delle tecniche principali utilizzate durante la performance è stata chiamata buffering 3D. Durante questo processo vengono registrati continuamente brevi frammenti sonori, in 60 buffer di memoria ai quali viene associato uno dei 60 parallelepipedi con cui viene idealmente suddiviso il volume delimitato nello spazio dallo spazio totale di movimento del danzatore. Per mezzo della telecamera ad infrarossi avviene poi il tracciamento del movimento che permette di attivare la riproduzione dei campioni.
L’assegnazione di un suono in un determinato luogo dello spazio di movimento del performer è gestita randomicamente, in modo che non sia mai possibile conoscere quali frammenti audio verranno suonati effettuando un determinato movimento con mani e piedi. La tecnica di freezing, che permette di ‘congelare’ una porzione minima di audio (qualche millisecondo) continuando a riprodurla, permette dunque di creare complesse polifonie di micro-campioni. L’attivazione di ogni freezer, che gestisce quale frame audio deve essere congelato e ripetuto, può essere affidato al movimento delle mani e dei piedi del danzatore-performer, oltre che essere attivato direttamente dal musicista-conduttore.
I vari processi possono essere utilizzati in diverse combinazioni. Una delle azioni affidate al conduttore della performance improvvisativa è infatti la selezione e la combinazione dei vari processi possibili nel sistema, tutto questo in tempo reale e al volo, nonché in reazione al contesto di improvvisazione creativa e collaborativa, e al comportamento della macchina stessa. La selezione dei processi rientra dunque pienamente all’interno del percorso improvvisativo della performance, e diventa quindi da un lato creazione e dall’altro controllo del sistema.
L’intera performance è soggetta al processo di digitalizzazione ma si è però voluto mantenere un ‘sapore analogico’ su più fronti, per esempio trasformando il movimento del danzatore non solo in un flusso di dati, ma anche in un movimento percussivo, musicale, dalla voce ancestrale. La ricerca di un simile sapore è supportata anche dalla scelta dei due strumenti ‘classici’ utilizzati dal musicista, che entrano ed escono

continuamente dal processo digitale di elaborazione, quasi in un continuo gioco di ammiccamenti in cui il suono originale non si vuole mai del tutto abbandonare alla digitalizzazione.
La presenza dei performer è dunque duplice: da un lato il processo di digitalizzazione dei loro gesti li immerge (quasi li ingabbia) nel flusso di dati che controllano il sistema; dall’altro ai loro strumenti (corpi o chitarre), innegabilmente sempre analogici, è lasciato il modo per lottare contro questo sistema, affermando con forza la propria presenza proprio grazie alla dicotomia stessa con il digitale. Il corpo del performer si comporta così come un selettore di materiali audio disposti nello spazio. C’è dunque un’analogia tra il funzionamento del sistema qui proposto e le analisi sui nuovi media, che in gran parte seguono il modello di «creatività selettiva»3 descritto da Manovich.
La performance, che gioca parte della sua estetica proprio sulle possibili frizioni tra le pratiche digitali, si distanzia però, almeno in parte e in modo critico, dalle tendenze generali dei nuovi media che vedono spesso l’artista come un tecnico che sceglie da qualche menù, da qualche catalogo o database. La strutturazione di tipo randomico rende la selezione da parte del corpo del performer una selezione priva, almeno parzialmente, sia del livello di scelta consapevole tra una serie di possibilità, sia di quel livello di adattamento ad «identità prestabilite»4, finite e determinate in modo univoco dal programmatore, che gioca un importante ruolo in quel processo di spersonalizzazione dell’utente dei nuovi media.
Il livello della scelta consapevole qui non sussiste poiché il performer non può controllare appieno il processo di causa-effetto dei propri movimenti, trovandosi in un certo senso come in una gabbia in cui non ha la facoltà di decidere cosa scegliere ma non può non scegliere di continuo qualcosa (una delle possibili derive ‘pornografiche’ della nostra ‘società della conoscenza’...). E anche il caso, possibile, in cui alla seconda ripetizione di uno stesso movimento corrisponda il medesimo output sonoro della prima, si rivelerebbe comunque solo una fatua illusione di controllo; poiché, durante l’ipotetica terza identica azione, resterebbe immutata l’ombra dell’enigma: anche l’output sonoro si ripeterà, o il gesto sarà causa di un totale cambiamento degli equilibri e di un totale disorientamento del performer a cui egli sarà costretto in qualche modo a reagire? Il secondo livello invece (la mancanza di identità prestabilite) viene evitato grazie al fatto che i file audio contenuti nel database (e aggiornati di continuo) non sono definiti a priori, ma vengono registrati e allocati in tempo reale.
Nuovamente, soprattutto grazie al processo di selezione sempre in atto da parte dei due performer, è possibile trovare un’analogia con il processo di composizione digitale
3 IL LINGUAGGIO DEI NUOVI MEDIA, Lev Manovich, Edizioni Olivares, 2002; p.169 4 Ibid. p. 168.
 
analizzato da Manovich, in cui «gli elementi non sono contrapposti, ma miscelati; i loro confini vengono cancellati più che enfatizzati» 5 . Se Manovich sottolinea la possibilità nel digitale di eliminare la consequenzialità tra selezione e composizione, grazie al fatto che è sempre possibile accedere a un oggetto per sostituirlo o modificarlo, nella performance si arriva a far combaciare totalmente i due momenti, eliminando così non solo la possibilità ma anche la necessità stessa di una modifica (proprio perché il presupposto stesso dell’improvvisazione è che tutto ciò che accade durante il flusso creativo è ‘giusto’).
Il concetto di improvvisazione riporta anche al principio della variabilità che caratterizza i nuovi media. Il sistema in esame, proprio grazie all’alto grado di randomicità e al sostanziale approccio improvvisativo, è infatti capace di fornire sempre una versione diversa della performance; o meglio: il sistema non può mai fornire la stessa versione della performance.
Molti degli elementi che caratterizzano la performance permettono di assimilarne il profilo estetico a quelle tendenze che possono essere definite post-digital. «The ‘post- digital’ aesthetic was developed in part as a result of the immersive experience of working in environments suffused with digital technology [...], [like] the muffled noise of hard drives. But more specifically, it is from the ‘failure’ of digital technology that this new work has emerged: glitches, bugs, application errors, system crashes, clipping, aliasing, distortion, quantization noise, [...] are the raw materials composers seek to incorporate into their music»6.
La logica dell’automazione randomica, dell’imprevedibilità del comportamento e della parzialità del controllo del sistema, miscelate in un contesto improvvisativo in cui due menti collaborative (nonché due memorie), conducono e allo stesso tempo subiscono le condizioni della performance, sono gli elementi principali che sono stati sfruttati per creare un tipo di narratività che scolpisce i nodi focali del suo incedere sulla tensione perenne al fallimento dell’equilibrio del sistema digitalizzato uomo-macchina. La performance gioca così con il suo stesso fallimento, proprio perché progettata per sfuggire al controllo - per fallire potenzialmente in ogni istante - e per mettere i performer nella condizione attiva di reazione e dialogo con questo fallimento. Un’operazione estetica di accettazione (ma per nulla passiva), di convivenza e cooperazione con i fallimenti.