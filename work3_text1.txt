Il festival di arti contemporanee <a href="http://www.villacroce.org/evento/presentazione-art-test-fest/" target="_blank">Art Test Fest</a>, nel cui contesto è stata ideata la performance qui presentata, è stato organizzato dall’Associazione Culturale disorder Drama ed è stato realizzato con il sostegno della Compagnia di San Paolo nell’ambito del bando ORA!. Il festival, svoltosi a Genova dal 3 al 6 novembre 2016, è stato preceduto da due intense settimane di residenza artistica, durante le quali l’intera performance è stata creata. Per Art Test Fest, festival che nasce per creare un terreno d'incontro tra artisti e nuove tecnologie, Timos Zechas ed io abbiamo lavorato alla creazione di un ambiente esecutivo per l'improvvisazione di musica e danza fortemente interattivo, sfruttando il motion tracking e sperimentando il feedback vibrotattile sul danzatore.  

<br><br>

Centrale per l'intera performance è un sistema interattivo, progettato e sviluppato per l'occasione, in grado, da un lato, di reagire ai gesti di due performer (un danzatore tracciato da una camera a infrarossi e un musicista - quest’ultimo anche conduttore della performance stessa) e, dall’altro, capace di influenzare i gesti stessi da essi prodotti, agendo sia sul contesto sonoro, che sulle sensazioni fisico-corporee del danzatore. Questo alla ricerca di un risultato corporeo-sonoro-visivo unico e interdipendente, nato cioè dallo scambio continuo di biunivoche influenze tensive e destabilizzanti, o accomodanti, tra Uomo e Macchina, e di relazioni causa-effetto capaci di creare crisi sistemiche, o di risolverle. In sostanza una performance che sfidi il labile punto di equilibrio del sistema Uomo-Macchina creato; o meglio ancora: che il labile punto di equilibrio diventi la performance stessa, e che la necessità di sussistere di quest’ultima sia proprio l’aspirazione al mantenimento di quello stesso stato di equilibrio. 

<br><br>

Per poter rispondere al meglio a queste esigenze la performance è di tipo improvvisativo e di carattere fortemente randomico.

Inoltre, il sistema è stato ideato in modo da essere completamente indipendente dal punto di vista della generazione dei materiali sonori. Durante la performance non viene utilizzato alcun materiale pre-campionato, in modo da renderla unica e irripetibile: un'esperienza condivisa tra pubblico e performer. Tutti i suoni sono prodotti ed elaborati in tempo reale: oltre ai suoni generati da due chitarre (una 'preparata' e l'altra suonata in modo tradizionale), e dalla loro elaborazione elettronica in tempo reale, è stata ideata una piattaforma sonora in legno, microfonata e dotata di trasduttori (sound exciter), sulla cui superficie può muoversi il danzatore, fornendo così materiale audio al sistema, e allo stesso tempo venendo influenzato dal feedback vibrotattile. I performer si trovano dunque immersi in un ambiente sonoro in cui sono tanto creatori di materiale che selezionatori, a volte consapevoli altre no, di materiali. 

<br><br>

La performance improvvisata risulta dunque un assemblaggio di elementi diversi tendenti alla completa interdipendenza (suoni generati e uditi in tempo reale, suoni registrati in buffer di memoria e potenzialmente riascoltati in tempo differito, movimenti del corpo che controllano processi audio, feedback vibrazionali che influenzano i movimenti corporei, ecc.). Si può dunque parlare di una composizione estemporanea di un oggetto mediale tendente alla creazione di un flusso unico (audio-cinetico-visivo). In essa gli elementi non sono contrapposti, ma miscelati, e i loro confini vengono cancellati piuttosto che enfatizzati.

<br><br>

Nell’improvvisazione non c’è il tempo di separare selezione dei materiali e loro assemblaggio (come avviene invece nel concetto tradizionale di composizione): i due processi sono simultanei. Il sistema in esame, proprio grazie all’altro gradi di randomicità e al sostanziale approccio improvvisativo, è capace di fornire sempre una versione diversa della performance; o meglio: il sistema non può mai fornire la stessa versione della performance. Ciò che rende imparentate le infinite, ipotetiche e diverse performance è dunque il sistema stesso (piuttosto che il risultato sonoro-visivo), cioè la sua base informatica, algoritmica, che ragiona per variabili piuttosto che per costanti.

 
<br><br>
Il sistema qui presentato permette anche una riflessione sul trattamento del tempo in una performance musicale. Due sono i processi implementati che permettono tale riflessione, entrambi controcorrente rispetto alla logica del tempo lineare, al modello logico-sequenziale gutenberghiano. 

Uno dei due processi in questione è una tecnica di DSP che ho chiamato 'multi-freezing', che permette di congelare in istanti di tempo il flusso di un segnale audio, trasformando la logica sequenziale in una logica ‘dell’istante’. Grazie al freezing è infatti possibile ascoltare in modo continuo un unico frame della discretizzazione digitale nel tempo del segnale audio, creando delle zone di sospensione temporale, in cui la linearità viene interrotta. 
<br><br>
L’altro processo che tratta il tempo in modo non lineare è una tecnica che ho denominato 'Buffering 3D'. Grazie ad essa alcuni frammenti audio di qualche secondo vengono immagazzinati in buffer di memoria. A seguito del movimento del performer, alcuni di questi frammenti vengono selezionati, ritornndo in tempi successivi a far parte del sistema, quasi come se questi movimenti potessero aprire varchi nel tempo. Ciò che ne deriva è una ricorsività non controllata e in costante auto-aggiornamento che permette di creare una ciclicità continua e multilivello nel tempo, proprio perché ogni frammento che ritorna potrebbe ipoteticamente essere ri-immagazzinato (e dunque successivamente riascoltato), mutato di volta in volta dalle relazioni con lo stato stesso del sistema nel momento in cui il frammento si ripresenta. Mi piacerebbe fare una similitudine con un oggetto di tipo ‘matriosca-a-spirale’, se esistesse. 
<br><br>
Molti degli elementi che caratterizzano la performance permettono di incasellarla non solo tra le generiche performance di arte digitale (sebbene non priva di elementi decisamente analogici) ma anche di assimilarne il profilo estetico a quelle tendenze che possono essere definite post-digital. <br><br><small><i>«The ‘post-digital’ aesthetic was developed in part as a result of the immersive experience of working in environments suffused with digital technology [...], [like] the muffled noise of hard drives. But more specifically, it is from the ‘failure’ of digital technology that this new work has emerged: glitches, bugs, application errors, system crashes, clipping, aliasing, distortion, quantization noise, [...] are the raw materials composers seek to incorporate into their music»</i> (The Aesthetic of Failure: ‘post-digital’ tendencies in Contemporary Computer Music, Kim Cascone).</small> 
<br><br>
Gran parte delle mie scelte di sfruttare massivamente il mondo del digitale in musica, tendono proprio alla ricerca di una forte dialettica tra l’affermazione di questo stesso mondo, che ha invaso lo stile di vita delle società e le culture occidentali, e la sua negazione, messa in luce dalle sue debolezze, imperfezioni, perversioni, iperboli, ecc. 
La logica dell’automazione randomica, dell’imprevedibilità del comportamento e della parzialità del controllo del sistema, miscelate in un contesto improvvisativo in cui due menti collaborative (nonchè due memorie), conducono e allo stesso tempo subiscono le condizioni della performance, sono gli elementi principali che sono stati sfruttati per creare un tipo di narratività che scolpisce i nodi focali del suo incedere sulla tensione perenne al fallimento dell’equilibrio del sistema digitalizzato Uomo-Macchina. 
La performance gioca così con il suo stesso fallimento, proprio perché progettata per sfuggire al controlllo - per fallire potenzialmente in ogni istante - e per mettere gli attori nella condizione attiva di reazione e dialogo con questo fallimento. Un’operazione estetica di accettazione, per nulla passiva, di convivenza e cooperazione con i fallimenti. 
