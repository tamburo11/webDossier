
<i>L’orizzonte materico di un canto</i> è un brano elettroacustico composto sul finire del 2016, che indaga le possibili implicazioni musicali ed estetiche di un processo iterativo di operazioni concatenate di diffusione e ri-registrazione di campioni audio attraverso differenti materiali solidi. A questa catena elettroacustica di processi, essenzialmente analogica e centrale per l'intero lavoro sia dal punto di vista timbrico che formale, vengono affiancate diverse operazioni digitali (<i>editing audio</i>, elaborazione del segnale, sintesi del suono) in un dialogo serrato tra realtà e artificio.

<br><br>

La composizione rientra tra i primi risultati artistici legati alle mie ricerche, iniziate nel 2016, sull'utilizzo di trasduttori (<i>sound exciter</i>) per la diffusione di onde meccaniche all'interno di strumenti ed oggetti, e sui possibili impieghi musicali del complesso sistema vibrazionale generato da questa operazione. Gli oggetti sollecitati dai trasduttori fungono infatti tanto da risonatori, quanto da modificatori spettrali dei segnali posti ad essi in input, e possono essere utilizzati compositivamente in vario modo (creazione di strumenti di 'nuova liuteria', modellazione della risonanza di una sorgente di input, scultura spettrale dinamica, produzione di <i>feedback</i> controllati, generazione di <i>pattern</i> ritmici, possibilità di interazione con un performer, ecc.).

<br><br>

Le complesse <i>texture</i> che costituiscono quest'opera, create sfruttando in gran parte questo processo elettroacustico di elaborazione dei segnali, evidenziano uno dei motivi principali che ha guidato – e guida tutt'ora – le mie ricerche sull'utilizzo dei trasduttori: l'investigazione delle possibilità espressive offerte dai suoni indefiniti, lontani, 'rovinati' e vaghi. Suoni 'periferici'. Rumori di fondo. Suoni offuscati e dal carattere indeterminato. 'Errori' analogici e <i>glitch</i> digitali. Entità sonore confuse, distanti e <i>lo-fi</i>. Gesti sonori inusuali. Memorie ed echi di suoni altri, ombre di altri timbri.

<br><br>

Per l'occasione del Festival AFEKT 2017 di Tallin (ET) l'artista estone Paul Klooren ha creato un video ad hoc per l'opera, ricalcando i medesimi principi compositivi. Da questa collaborazione ne è scaturita un'opera audio-visiva in cui i suoni e le immagini sembrano appartenere a un piano altro rispetto a quello visibile e udibile del presente: il piano interstiziale della materia che, apparentemente silente, ci circonda.


