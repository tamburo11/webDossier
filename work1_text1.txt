
<i>L’orizzonte materico di un canto</i> è un brano elettroacustico composto tra il 2016 e il 2017, che indaga le possibili implicazioni musicali ed estetiche di un processo iterativo di operazioni concatenate di diffusione e ri-registrazione di campioni audio attraverso differenti materiali solidi. A questo processo totalmente analogico, centrale per l'intero lavoro sia dal punto di vista timbrico che formale, sono affiancate operazioni digitali (editing audio, elaborazione del segnale, sintesi del suono) in un dialogo serrato tra realtà e artificio.

<br><br>

La composizione rientra tra i primi risultati artistici legati alle mie ricerche, iniziate nel 2016, sull'utilizzo di trasduttori (sound exciter) per la diffusione di onde meccaniche all'interno di strumenti ed oggetti, e sui possibili impieghi musicali del complesso sistema vibrazionale generato da questa operazione. Gli oggetti sollecitati dai trasduttori fungono infatti tanto da risonatori, quanto da modificatori spettrali dei segnali posti ad essi in input, e possono essere utilizzati compositivamente in vario modo (creazione di strumenti di 'nuova liuteria', modifica della 'risonanza' di una sorgente di input, modellazione dinamica, produzione di risonanze in feedback, ecc.).

<br><br>

Le complesse texture che costituiscono questa opera, create sfruttando in gran parte un processo acustico-analogico di elaborazione e distorsione del segnale, evidenziano uno dei motivi principali che ha guidato – e guida tutt'ora – le mie ricerche sull'utilizzo dei trasduttori: l'investigazione delle possibilità espressive offerte dai suoni indefiniti, lontani, rovinati e vaghi. Suoni 'periferici': rumori di fondo; suoni offuscati e dal carattere indeterminato; errori digitali; entità sonore confuse, distanti, lo-fi; gesti sonori inusuali; memorie ed echi di altri suoni; ombre di altri timbri.

<br><br>

Per l'occasione del Festival AFEKT 2017 di Tallin (ET) l'artista estone Paul Klooren ha creato un visual ad hoc per l'opera, ricalcando i medesimi principi compositivi. Da questa collaborazione ne è scaturita un'opera audio-visiva in cui i suoni e le immagini sembrano appartenere a un piano altro rispetto a quello visibile e udibile del presente: il piano interstiziale della materia che, apparentemente silente, ci circonda.


