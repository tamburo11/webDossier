
<i>L’orizzonte materico di un canto</i> è un brano elettroacustico composto tra il 2016 e il 2017, che indaga le possibili implicazioni musicali ed estetiche di un processo ciclico di operazioni concatenate di diffusione e ri-registrazione di campioni audio attraverso differenti materiali solidi. A questo processo totalmente analogico, centrale per l'intero lavoro sia dal punto di vista timbrico che formale, sono affiancate alcune elaborazioni digitali del segnale, in un dialogo serrato tra realtà e artificio.

<br><br>

La composizione rientra tra i primi risultati artistici legati alle mie ricerche, iniziate proprio nel 2016, sull'utilizzo di trasduttori vibrotattili (sound exciter) applicati a strumenti ed oggetti, che diventano sistemi per la modifica spettrale. In questa opera le complesse texture, create sfruttando in gran parte questo processo acustico-analogico di elaborazione e distorsione del segnale, rivelano uno dei motivi principali che ha guidato – e guida tutt'ora – queste ricerche: l'investigazione delle possibilità espressive offerte dai suoni indefiniti, lontani, rovinati e vaghi. Suoni 'periferici': rumori di fondo; suoni offuscati e dal carattere indeterminato; errori digitali; entità sonore confuse, distanti, lo-fi; gesti sonori inusuali; memorie ed echi di altri suoni; ombre di altri timbri.

<br><br>

Per l'occasione del Festival AFEKT 2017 di Tallin (ET) l'artista estone Paul Klooren ha creato un visual ad hoc per l'opera, ricalcando i medesimi principi compositivi. Da questa collaborazione ne è scaturita un'opera audio-visiva in cui i suoni e le immagini sembrano appartenere a un piano altro rispetto a quello visibile e udibile del presente: il piano interstiziale della materia che, apparentemente silente, ci circonda.


