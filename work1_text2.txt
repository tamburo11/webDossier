
La composizione è il risultato dell'atto di espansione della sua specifica tecnologia. Il suo dispiegarsi nel tempo, il suo farsi presenza. Il focus di questa tecnologia, che informa l'intero brano, è la modifica dell'energia spettrale di alcuni campioni audio ottenuta per mezzo di due semplici strumenti elettronici (un microfono a contatto e un trasduttore vibrotattile) e alcuni materiali grezzi (legno, plastica, metallo, polistirolo, pelli). La genesi della maggior parte dei materiali sonori utilizzati in <i>L'orizzonte materico di un canto</i> ha infatti seguito il medesimo processo tecnologico, composto da diverse fasi: <br><br>

<ol>
<li>
un frammento di suono viene diffuso attraverso un determinato oggetto (sospeso da terra e libero di vibrare), per mezzo di un trasduttore vibrotattile che propaga l'onda di deformazione meccanica in tutto il volume del materiale;

</li><br>
<li>
ad una certa distanza dal trasduttore, viene posizionato, sempre sulla superficie dell'oggetto, un microfono a contatto, che registra le onde di deformazione meccanica prodotte dal <i>sound exciter</i> in quello stesso punto;

</li><br>
<li>
i suoni generati nelle due fasi precedenti, diventano così un nuovo materiale, che eventualmente può essere reimmesso nella catena (fase 1) attraverso un'operazione di retroazione (<i>feedback</i>);
</li><br>
<li>
in ogni ciclo di diffusione-registrazione è inoltre possibile interagire direttamente con gli oggetti (con le mani, con bacchette da percussione, ecc.), sia per modificarne le caratteristiche di risonanza, che per aggiungere 'suoni esterni' al suono finale.
</li>

</ol>


