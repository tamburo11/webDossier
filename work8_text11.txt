<br>
<b>L'IMPIANTO FORMALE</b><br><br>
<i>Invisible through #Bach</i> è suddivisa in 5 movimenti, dai titoli programmatici. 
<br><br>
<ol>
<li>
PRELUDIO - IL RESPIRO SOSPESO DEL SISTEMA: il preludio è suddiviso in 3 sezioni. La prima (da 00:00 a 08:00) è tutta costruita attorno ad alcuni centri armonici (accordi microtonali), desunti dall'analisi spettrale del Preludio bachiano. All'arrivo di ogni nuovo accordo la tessitura si fa più complessa, con l'aggiunta di nuovi elementi o variazioni di elementi pre-esistenti. Gradualmente si passa anche dal synth1 al synth2, che caratterizza invece la seconda sezione del Preludio (08:00-09:30), in cui esso dialoga con il violoncello trasfigurato da leggeri <i>shift</i> spettrali, che creano distorsioni e battimenti. La terza sezione è caratterizzata da tutti gli elementi precedentemente presentati, con una predominanza di <i>white noise</i>, a dinamica esponenziale, in dialogo serrato con il violoncello <i>shiftato</i> in frequenza. 
</li><br>
<li>
ALLEMANDA - ACCESSO REMOTO AL SISTEMA: questo è il 'movimento di danza' del sistema. Per la prima volta le lastre si curvano ritmicamente, in un balletto di lamiere e motori, accompagnato dai loro stessi suoni reali. Nel corso del secondo movimento, l'armonia bachiana, inizialmente inudibile, se non sotto forma di gesto e movimento dei motori grazie all'<i>envelope follower</i> sul violoncello, si fa suono. Questo sia attraverso la sintesi elettronica, che attraverso il <i>freeze</i> spettrale applicato al suono del violoncello.  E' questo l'accesso remoto al sistema, cui allude il titolo e che culmina in una complessa tessitura elettroacustica (18:00).

</li><br>
<li>
CORRENTE - TENSIONI INTERNE AL SISTEMA: la prima sezione del terzo movimento (19:20-23:20) è la mia visione musicale di un possibile paesaggio sonoro dei circuiti elettrici, delle traiettorie di silicio e dei molteplici componenti che li costituiscono. In essi tutto vive grazie a correnti e tensioni, qui musicate. La seconda sezione di questo movimento (23:20-26:00) si trasforma invece in un omaggio ad alcuni generi musicali resi possibili dallo sfruttamento della corrente elettrica: il rock, la musica elettronica industriale, l'IDM e la techno. In tutto il movimento è presente una frizione emotiva costante e una direzionalità irrompente.  
</li><br>
<li>
SARABANDA IN SOLO - DOVE SI E': questo movimento germoglia dai resti delle pulsioni industriali precedenti. Ne è l'epilogo solitario. Qui l'Uomo è totalmente nudo. Per la prima volta infatti, tutto il suono viene generato esclusivamente dal violoncello. Nessun processo di sintesi è attivo. Il movimento è diviso in due sezioni: la prima (26:40-30:20) ha una direzione discendente, sottolineata dai glissati costanti e dalle armonie microtonali sempre più complesse grazie al campionamento in tempo reale e alla sovrapposizione incessante di livelli; la seconda sembra invece ascendere verso una possibile luce. Essa inizia a 36:30, dove una terza maggiore osa affrontare la complessa tessitura microtonale che la precede. Segue un crescendo emotivo sforzato, che si chiude su una nota altissima del violoncello, che lascia poi il passo a un <i>'bridge'</i> di sintesi elettronica, che conduce al finale. 
</li><br>
<li>
FINALE - ASCESA ANTI-GIGA: il finale si apre con un cambio di colore sulla scena. Un blu accompagna la costruzione di una tessitura quasi ambientale su campo armonico fisso. Qui è il solo violoncello, ancora, a generare tutti i suoni di questo <i>soundscape</i> ieratico. Il <i>release</i> dell'intera composizione. Un <i>release</i> ascendente però, che sembra liberare gli spettatori dalle costrizioni del sistema.  
</li>
</ol> 
