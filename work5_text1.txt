<br>
<b class="titoletti"> introduzione e concetto </b>
<br>
<br>
Alberi è il progetto di improvvisazione elettroacustica del compositore e chitarrista Alberto Barberis (docente di ‘Tecnologie per la didattica musicale’ e ‘Musiche attuali’ presso il Conservatorio della Svizzera Italiana) e del produttore e musicista elettronico Alberto Ricca/Bienoise (docente di ‘Tecniche produttive e performative della musica elettronica’ presso l’Istituto Europeo di Design di Milano).
Nelle performance di Alberi i campionamenti e le elaborazioni elettroniche di Alberto Ricca, ritmicamente astratte e improvvise, supportano il chitarrismo, a volte delicato, altre molto fisico e gestuale, di Alberto Barberis. A caratterizzare la musica di Alberi è la fascinazione per gli scarti sonori, i luoghi trascurati dell’errore, le dolci imprecisioni dell’esistenza, che concorrono a creare un mondo sonoro ai margini del musicabile.
Le improvvisazioni di Alberi sono a volte processi di disgregazione, a volte flussi auto-generativi in metamorfosi continua, coerenti tanto con una profonda riflessione storico-estetica, quanto con il semplice piacere del gioco e dello stupore, e capaci di evocare atmosfere sonore che parlano alla memoria di ciascun ascoltatore curioso.
Questo viene realizzato con un uso attento e particolare della tecnologia: la microfonazione è realizzata sia per riprendere l’acustica della sala e generare inneschi controllati, che per amplificare, come in un processo al microscopio, la materia-sorgente: il corpo delle chitarre di Alberto Barberis (una classica e l’altra preparata) e gli inaspettati object trouvé di Alberto Ricca (piastre metalliche, molle, attrezzi da cucina, ecc.). Inoltre due computer interconnessi da molteplici catene di feedback gestiscono gli algoritmi di elaborazione del segnale, di analisi dei dati spettrali in real-time e di data storage. Processi tecnologici che dialogano costantemente con i musicisti, influenzandone e modellandone le scelte musicali.
La composizione nasce dunque da una performance, in cui uomo, macchina e materia postulano luoghi di comunione possibili.
Alberi ha alle spalle due dischi pubblicati da Floating Forest Records (www.floatingforestrec.it) e numerosi concerti in Italia e in Svizzera (Teatro Altrove - Genova (IT); Cittadella dei Giovani - Aosta (IT); Oggimusica al LAC - Lugano (CH); Chiedi alla Polvere - Morbio Inferiore (CH); Officine Corsare, Torino (IT); Sonnenstube - Lugano (CH); Macao - Milano (IT); Astoria - Torino (IT)). Spesso i concerti di Alberi sono accompagnati da performance di body art o live visuals. 

 