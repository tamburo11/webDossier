
Radiografia di un sistema<br>
di Giovanni Cestino<br><br>

<small><i>«Nel cammino artistico di Alberto Barberis, </i>Invisible through #Bach<i> vi si inserisce in modo perfettamente organico – quest’opera non fa eccezione, né tradisce deviazioni. Vi si riconoscono i tratti e i temi ricorrenti della sua poetica, tra cui l’esplorazione delle ‘periferie dell’ascolto’ – di ciò che è sia inudibile che in-audito – e l’attenzione cogente verso le possibilità tecnologiche del nostro tempo. Allo stesso tempo, però, è con questo lavoro che un ulteriore elemento si staglia nell’orizzonte della sua ricerca: l’urgenza di costruire un sistema, un organismo sonoro. Questo non è una semplice ‘premessa’ dell’opera, non ne crea solo i presupposti tecnici. Al contrario, è parte integrante e determinante di un oggetto estetico complesso, aperto per di più al dialogo con altre forme artistiche.
<br><br>
Questo sistema si fonda innanzitutto sull’incontro tra alcune dicotomie, prima tra tutte quella tra il visibile e l’invisibile. La performance si svolge in due ambienti distinti: uno spazio in cui il pubblico, circondato da sedici lastre metalliche, vive un’esperienza audio-visiva fortemente immersiva; e un’altra sala in cui suona un violoncellista, nascosto agli ascoltatori. Lastre e violoncello, oltre a rappresentare tradizioni musicali tra loro distanti, incarnano un dualismo anche sul piano delle modalità esecutive – le une controllate dal computer, sollecitate da trasduttori e mosse da motori elettrici DIY, l’altro affidato ad un esecutore umano e suonato in modo consueto. Ciononostante, le lastre fungono (peraltro quasi iconicamente) da ‘diaframmi’ tra il suono umano, analogico del violoncello, e la forte componente digitale del live electronics. Vi si innesca un circuito di notevole complessità: il live electronics non solo modella in tempo reale il suono analogico delle lastre e del violoncello, ma ‘dà accesso al sistema’ a quest’ultimo, e diventa udibile e presente attraverso le lastre.
Ne scaturisce una vera e propria «scultura del suono in tempo reale», in cui gli opposti trovano una loro convivenza dialettica. Si armonizzano così sintesi analogica e digitale, spazializzazione fisica e virtuale, suono elaborato e non. E il suono della ‘macchina’ – potremmo quasi dire il suo ‘respiro’: il suono dei motori che piegano e muovono le lastre, per nulla nascosto, anzi accolto come elemento coesivo.
<br><br>
Questa </i>coincidentia oppositorum<i> si risolve, dal punto di vista del risultato sonoro, in modi sorprendenti. Da un lato crea vere e proprie situazioni distopiche: suoni analogici, suoni di sintesi, oppure veri e propri </i>trompe-l’œil<i> uditivi che dilatano la profondità dello spazio d’ascolto. Dall’altro questa opposizione costituisce una molla dialettica per la macro-forma dell’opera. Ed è qui che entra in gioco la musica di Johann Sebastian Bach, «compositore sistemico per eccellenza». Alcuni dei materiali armonici della parte del violoncello provengono infatti dall’analisi spettrale di un’incisione della Suite BWV 1007. (Ancora una volta ciò che è lontano e invisibile all’orecchio viene portato in superficie grazie agli strumenti tecnologici.) Non solo, ma
preme alle soglie del ‘mondo della macchina’ per entrare a farne parte. Basta uno sguardo
ai sottotitoli dei vari movimenti – non a caso, gli stessi di una Suite – per carpire quasi un programma simbolico.
[...] Da tutto ciò non ne scaturisce un esito apocalittico, ma anzi un finale aperto che mostra possibili forme di coesistenza tra questi due ‘mondi’. Accettata la «distanza temporale e culturale»
del materiale ‘classico’, è proprio l’apparato tecnologico a garantire l’efficacia della sua decontestualizzazione. Alla musica di Bach, letteralmente «tele-trasportata», portata altrove e ri-situata, viene così assicurato un senso originale ed una nuova vitalità.
<br><br>
Nei margini di questo «micromondo elettro-meccanico» si insinua – talvolta irrompe – la composizione luminosa di Rajan Craveri, che opera un’ulteriore mediazione tecnologica tra
il suono e i gesti del violoncellista. Grazie ad una luce evolvente proiettata sulle lastre e nello spazio scenico, il suo intervento stabilisce un ulteriore livello percettivo cha dialoga con il resto del sistema. La percezione del movimento umano acquista un peso del tutto rinnovato: assume i tratti di un’«interferenza all’interno della vita della macchina», sebbene fatta di luci e resa effimera alla stregua del suono stesso.
Un’opera come invisible through #Bach, nonostante la molteplicità dei suoi livelli di lettura, non offre risposte concettuali alla risoluzione delle sue antinomie. Non predica una retta
via, non esibisce formule, né offre moniti. Al contrario, si offre al pubblico con il suo impatto emotivo e rivela, con esso, tutto il suo valore tecnico. Così facendo, offre in realtà una lezione ben più fondamentale: come la musica sia un versore (in matematica, un vettore che indica una specifica direzione). Come essa, per dirsi tale, debba essere in perenne ricerca di una direzione. Più ancora che di una méta, prima ancora di «aver definito una forma» o una «storia del percorso» essa deve essere in ricerca. E cercare e trovare, nel suono e coi suoni.».
<br><br>

- se hace camino al andar (A. Machado)<br>
</i> [programma di sala, 19 marzo 2019, di Giovanni Cestino, musicologo]</small>