
<br>
Il mio contributo all'opera può essere definito un'operazione di 'scultura sonora digitale'. In esso ho voluto riprendere il percorso creativo degli autori, ideando e sviluppando algoritmicamente un processo di analisi e ri-sintesi del suono che ricalcasse su un altro livello le due operazioni di analisi delle strutture cristalline e di genesi digitale degli pseudo-minerali plastici.

<br>
<br>

Per l'installazione ho utilizzato 3 tracce audio, composte partendo da un'unica registrazione di più di 3 ore del processo di stampa 3D di uno dei minerali. Le tracce sono state diffuse nello spazio espositivo della mostra per mezzo di 3 altoparlanti a parabola direzionati a doccia sulle teste dei visitatori. Ogni altoparlante rappresenta un'asse del piano a 3 dimensioni, lo stesso sul quale si muovono i bracci di una stampante 3D in funzione. In questo modo ho voluto tracciare una prima analogia strutturale tra i due strumenti hardware in gioco: la stampante, che ha dato vita alle opere; e gli altoparlanti parabolici, che diffondendo il suono di quello stesso processo genetico ne hanno rievocato l'essenza.

<br>
<br>

Una seconda analogia strutturale, tra gli pseudo-minerali e le tracce audio, è stata creata anche sul piano strettamente compositivo. A partire dalle immagini bidimensionali di 5 sezioni per ognuno dei 3 assi di uno dei 7 minerali creati dai due artisti, ho infatti definito 15 filtri a maschera, che ho successivamente applicato, in modo concatenato e continuo, all'intero sonogramma della traccia audio usata come sorgente.


La creazione del sonogramma, l'immagine spettrale 2D del suono, e la successiva elaborazione per mezzo del filtraggio a maschera con le immagini delle sezioni del minerale è stata effettuata nell'ambiente di visual programming max/MSP.

<br>
<br>


Nel mio lavoro ogni sezione è diventata così non solo la caratterizzazione visiva della proiezione del minerale lungo i 3 diversi assi che ne hanno permesso la costruzione, ma anche lo 'strumento' di elaborazione digitale (sintesi sottrattiva nel dominio delle frequenze) con cui la traccia audio è stata metaforicamente 'intonata' di volta in volta su ogni asse. 

<br>
<br>


I visitatori alla mostra hanno così potuto ascoltare il paesaggio sonoro creato dall'azione della stampante 3D durante la creazione di un minerale (l'influenza dell'artificiale sul naturale) così come l'influenza della struttura del minerale stesso, decomposto lungo i suoi tre assi, su questo paesaggio sonoro (l'influenza del naturale sull'artificiale). 

Ogni altoparlante diffondeva infatti in modo sincrono la stessa traccia audio, ma elaborata diversamente in maniera coerente con le immagini delle sezioni su ogni asse. 

Spostandosi tra un cono sonoro e l'altro i visitatori hanno così potuto viaggiare con l'ascolto lungo gli assi di uno spazio tridimensionale artificiale, alla ricerca delle differenze o delle analogie di un processo di sinestesia digitale che, oltre a fungere da colonna sonora per la mostra, riflette sull'artificialità, che come afferma W.J. Ong «è naturale per gli esseri umani» <small> [W.J. Ong, Oralità e scrittura]. </small>

<br>