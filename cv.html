<!DOCTYPE html>
<head>

</head>
<body>


 
 <div class="jumbotron myjumbotron" id="jumbo">
    <h1>Alberto Barberis</h1>
    <h2>biografia</h2><br>
            
            <p class="lead">


              Nato a Moncalieri (TO) nel 1988, Alberto Barberis è attivo come compositore, performer elettroacustico, sound artist, regista e programmatore del suono. 
              Inizia gli studi di chitarra classica in giovane età, studiando, tra gli altri, con il M° Maurizio Colonna, il M° Giorgio Mirto e il M° Bruno Giuffredi. 
              Ottiene il Diploma tradizionale in chitarra classica presso il Conservatorio di Torino nel 2011 e il Diploma accademico di II livello, per lo stesso strumento, presso il Conservatorio di Brescia nel 2014, con il massimo dei voti. 
              <br> <br>
              
              Parallelamente all'impegno strumentale affronta studi di ingegneria presso il Politecnico di Torino appassionandosi alle applicazioni matematiche nella composizione musicale, alla musica elettronica e alla <i>computer music</i>.
              Dal 2011 al 2013 segue le lezioni di composizione del matematico e compositore Giovanni Albini. 
              Nel 2012 inizia un’intensa collaborazione artistica con il musicista elettronico Alberto Ricca / Bienoise, prendendo parte al collettivo di musicisti legato alla FloatingForest Record, etichetta discografica di musica improvvisativa e sperimentale. 
              
              <br> <br>
              Nel luglio del 2016 si laurea con il massimo dei voti al Master of Arts in Composition and Theory presso il Conservatorio della Svizzera italiana di Lugano (CH), sotto la guida del M° Nadir Vassena, del M° Giovanni Verrando e di Sylviane Sapir.
              Negli anni ha preso parte a numerose masterclass e seminari, studiando con Andrea Agostini, Daniele Ghisi, Jean-Francois Charles, Pierluigi Billone, Davide Ianni, Andrew Bentley, Stefano Gervasoni,  Franck Bedrossian, Helmut Lachenmann, Mike Svoboda,  Jérôme Combier, Eric Oña, Mario Garuti, Wolfgang Rihm, Harrison Birtwistle, Michelangelo Lupone,  Johannes Schöllhorn, Dmitri Tymoczko, Christopher Theofanidis.       
              Recentemente ha lavorato con diversi ensemble di musica contemporanea tra cui l’Ensemble Recherche (D), l’Eutopia Ensemble (IT), lo Xenia Ensemble (IT) e ha partecipato a festival internazionali come Afekt (ET), Art Test Fest (IT), OGGIMUSICA (CH), Nachtstrom (CH). 
              
              <br> <br>
              Parallelamente all’attività artistica (come compositore, chitarrista-improvvisatore, sound engineer, creative coder) si occupa dello sviluppo di software musicali: <i>tiascolto</i> e <i>solo</i>, due applicazioni di <i>ear-training</i> e <i>Ormé</i> un software di spazializzazione del suono, presentato nel settembre del 2016 al CIM XXI (Colloqui di Informatica Musicale). 
              Nel 2016 vince la Werkjahr 2017 della fondazione Christoph Delz, con un progetto di ricerca sull’interazione tra strumenti orchestrali e attuatori. 
              
              <br> <br>
              Attualmente insegna 'Musica Elettronica e Programmazione', 'Tecnologie', 'Tecnologie musicali e Musiche attuali' presso il Conservatorio della Svizzera Italiana, è membro dell'associazione ticinese per la musica contemporanea OGGIMUSICA ed è assistente del Direttore Artistico di highSCORE Festival.


            </p>
           
          </div>
        </body>